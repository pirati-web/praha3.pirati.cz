---
date: 2020-11-18
category: blog
layout: post
title: Linux místo Windows. Praha 3 vyřešila problém s chybějícími licencemi na darovaných počítačích otevřeným software.
author: Michal Gill
image: stepanlaptop.jpg
---

Sbírka počítačů pro děti Prahy 3 úspěšně pokračuje, ale sehnat počítač není vše. Musí mít programy včetně operačního systému. Bohužel většinu programů včetně samotného operačního systému Windows je třeba koupit a licence jsou často drahé. Mnoho darovaných počítačů přijde prázdných bez software, který je třeba do nich doinstalovat. Praha 3 problém vyřešila tak, že dětem do počítačů instaluje jen otevřený software. Základ tvoří operační systém Linux Mint, který Praha 3 vyhodnotila jako nejvhodnější pro přechod od Windows, na který je většina dětských uživatelů dosud zvyklá. 

Zatímco jiné obce a městské části často o „holé“ počítače moc nestojí právě kvůli chybějícím licencím, pro Prahu 3 to není problém. Na základě podnětu místostarosty Štěpána Štrébla (Piráti) začala radnice do počítačů instalovat otevřený software, který je a vždy bude k dispozici zdarma. 

Všechny programy, které žáci k práci potřebují, jsou totiž zdarma k dispozici v otevřené licenci v dostatečné kvalitě. Není důvod pořizovat drahé licence. Licence často stojí více než samotný stroj. Právě software, který je zdarma, a tudíž jej může využít skutečně každý uživatel, dělá výpočetní techniku přístupnější. Cílem práce s výpočetní technikou má být učení se kompetencím, ne pěstování závislosti na konkrétních programech, k čemuž profesionální balíky svádí. Funkce jsou ve všech programech podobné a standardizované. Žák se díky tomu naučí, že má hledat konkrétní funkci, ne tlačítko vpravo nahoře. Navíc mu nehrozí, že jednou o licenci přijde. 

Darované počítače vždy vyčistí odbor informatiky Prahy 3, nainstaluje do nich operační systém a další otevřený software, který žáci potřebují k práci. Standardní programový balíček pro žáky Prahy 3 tvoří Linux Mint jako operační systém namísto známých Windows, dále MS Teams pro Linux, webový prohlížeč Firefox a kancelářský balík OpenOffice. 

*„Kdyby stát více využíval software, který je zdarma, ušetřil by miliardy, možná desítky miliard. U škol to platí dvojnásob, protože děti skutečně k práci nepotřebují profesionální programy s drahými licencemi. V tomto je koronavirus příležitostí pro vzdělávání všech, protože ani mnozí učitelé nikdy neviděli jiný operační systém než Windows,“* říká místostarosta pro školství Štěpán Štrébl (Piráti), který instalace programů v otevřené licenci do darovaných počítačů inicioval. 

- - -
