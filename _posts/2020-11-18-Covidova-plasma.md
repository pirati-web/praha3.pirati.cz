---
date: 2020-11-18
category: blog
layout: post
title: Prodělali jste Covid? A zvážili jste darování krevní plasmy s protilátkami?
author: Simona Bártová
image: posts/Michalcovid.jpg
---

Pokud jste měli tu smůlu a onemocněli novým koronavirem, je před vámi výjimečná příležitost darovat krevní plasmu s protilátkami. Asistent našich radních Michal (a zároveň člen republikového výboru strany či předsednictva Pirate Parties International) to dnes ráno udělal, a proto bychom rádi oslovili i další, kterých by se to mohlo týkat. Po této plasmě je nyní v nemocnicích velká poptávka, protože jsou s její pomocí léčeni pacienti s těžkým průběhem nemoci.

A co je třeba vědět? Zde máte stručný postup:

1. Plasmu s protilátkami můžete darovat jen v krátkém okně mezi 2. a 4. týdnem poté, co vám lékař ukončí koronavirovou  izolaci. Zde platí, že čím těžší průběh jste měli, tím lépe, ale i poměrně lehký průběh stále vytvoří dost protilátek na to, aby to mělo cenu. Koneckonců, ani obyčejné plasmy není nikdy dost.

2. Během těch prvních dvou týdnů, kdy ještě darovat nelze, proto doporučujeme zavolat na zvolenou transfúzní stanici, kde si vás zapíší a případně vám pak zavolají a domluví s vámi termín odběru.

3. V Praze jsou vám k dispozici čtyři odběrová místa (VFN, ÚVN, Thomayerova nemocnice a naše nejbližší Vinohradská nemocnice). Seznam všech nemocnic, které tzv. "covidovou" plasmu odebírají, jako i další důležité informace, najdete [zde](https://koronavirus.mzcr.cz/hledame-darce-anti-covidove-rekonvalescentni-plazmy-pro-moznou-lecbu-pacientu-s-covid-19/).

4. Dále už odběr probíhá jako standardní odběr plasmy na transfúzní stanici, nic speciálního. Dostanete stravenku, omluvenku z práce za strávený čas a hřát vás bude dobrý pocit.

Děkujeme, že pomáháte.


