---
date: 2020-10-22
category: blog
layout: post
title: Reakce místostarosty Štrébla na útok lidovce Homoly
author: Štěpán Štrébl
image: posts/stepan.jpg
---

Tento článek píšu v reakci na [útok ODS, lidovců a spol.](https://www.kauza3.cz/nazory-a-komentare/nazory-obyvatel-prahy-3/mistostarosta-strebl-kseftuje-s-respiratory.html) Zaráží mě, že by fakt, že vlastním firmu, měl jaksi znedůvěryhodnit transparentnost naší radnice. Koneckonců, proto má moje firma v názvu mé příjmení, protože to vždy mělo zůstat tajemstvím! :-) Díky transparenci o tom veřejnost ví a já se za podnikání nestydím. Není také pravda, že by mé okolí nevědělo, že mám (už asi deset let) firmu, jak mi pan lidovec Homola vytýká. Ví to několik lidí v radě včetně celého klubu Pirátů, ale z [majetkového přiznání](https://cro.justice.cz/verejnost/funkcionari/form/e97f2d69-669f-4777-b876-692667fbeca4) i veřejných rejstříků to může zjistit kdokoli. Není také pravda, že by nedělala nic předtím.

Všechny zakázky od státních subjektů (až na pár drobných výjimek v desítkách tisíc korun), které má firma vyhrála, byly soutěženy otevřeným výběrovým řízením 100% na cenu. Je úsměvné pokusit se tvrdit, že můj politický vliv by mohl hrát v takových zakázkách roli. Produkty mají všechny správné certifikáty a splňují přísné evropské normy, na rozdíl od jiných dodavatelů (poněkud ironicky je v článku, který mě kritizuje, umístěn jako ilustrační obrázek čínský respirátor, který evropské normy nesplňuje). Jsem hrdý na to, že dokážeme dodávat státu kvalitní produkty levně a rychle. Žádný zákazník si nikdy nestěžoval. Na tom není podle mě co skandalizovat.

Podotýkám, že má rodina se mezinárodnímu obchodu věnuje již víc jak dvě dekády, včetně obchodu s ochrannými prostředky, kde máme zkušenost s dodáváním velkým americkým řetězcům jako Home Depot nebo Walmart. Sám jsem absolvoval během studií stáž u výrobce v Číně. Firma není nijak skrytá, je naše rodinná, nese mé příjmení a já v ní figuruji jako statutární orgán, nicméně její každodenní chod zajišťuje prokurista. Celkem se jí aktivně každý den věnují další čtyři členové mé rodiny a jeden externí spolupracovník, já sám v ní aktivně nepůsobím. V každém případě není pravda, že by společnost neměla žádné zaměstnance a rovněž není pravda, že se činnosti věnuji namísto práce na radnici. Za celý rok 2020 jsem se zúčastnil jednoho obchodního jednání a strávím asi 4 hodiny měsíčně v rámci volného času s rodinou řešením obchodní strategie. V tomto ohledu jde však o koníček, který mi poskytuje vítané rozptýlení od zdejšího politikaření.

V rámci této strategie se mimo jiné snažím zabránit tomu, abychom prodávali tam, kde jsou Piráti u moci, ačkoli to společnost z obchodního pohledu poškozuje. Jednou se mi tomu zabránit nepodařilo. Městská policie Praha mi unikla, ale šlo o otevřené VŘ soutěžené 100% na cenu, objem asi 175 tisíc korun. Nemocnice, kde jsme rovněž uspěli v otevřeném VŘ na cenu, jsou sice v Praze, jak pan Homola správně podotýká, ale Hlavní město, kde Piráti vládnou, s nimi nemá nic společného. Jak jsem tedy mohl uplatnit svůj vliv v nemocnici nebo městské policii, nevím. Praze 3 ani Praze jsme nikdy neprodávali. Dodáváme zboží paradoxně tam, kde vládne naše opozice. V návaznosti na krajské volby, kde Piráti výrazně uspěli, však došlo k dohodě, že do konce roku 2020 přestanu být jednatelem firmy a zároveň firmu přepíšu, protože do budoucna nebude možné tuto strategii dodržet.
(Pozn.: K výmazu v obchodním rejstříku došlo k 5.1.2021, přičemž funkce jednatele Štěpánu Štréblovi zanikla dne 5.12.2020, viz [zde](https://rejstrik-firem.kurzy.cz/29124140/strebl-sro/).)

Co se týče chození a nechození do práce, což mi také pan Homola vyčítá, to téma zasluhuje samostatný článek, protože už dva roky bojuji za to, abychom na úřadě sledovali výsledky namísto odsezených hodin. Paradoxně nám k tomu koronavirus trochu dává příležitost. Nedávno navíc onemocněl COVIDem náš asistent. S manželkou každým dnem očekáváme narození dcery. Že raději pracuji z domova, asi tedy nepřekvapí. Všichni zastupitelé dobře vědí, že na emaily odpovídám ve dne, v noci a relativně promptně, docházku na rady mám výtečnou a práci plním. I kyberútok na radnici jsem aktivně řešil a mimo jiné poslal do rady usnesení, které jsem si sám zpracoval, s opatřeními ke zlepšení (přestože mi není umožněno ze zákonných důvodů participovat prakticky, proto odpovědnost skutečně odmítám). Fakt, že opozice nadále prosazuje striktní důraz na docházku a odmítala umožnit účast na zastupitelstvu online, jen ukazuje na to, v jaké době se zasekla.

Soustředím se raději na výsledky. Pan Homola si stěžuje, že na mém [LinkedIn](https://www.linkedin.com/in/strebl/) nenajdete nic o mé firmě. Z principu tam informace o vlastním podnikání nedávám (informace o výše zmíněné stáži tam však je). Zato jsou tam však zachyceny některé mé výraznější úspěchy z působení na radnici. Za dobu mého působení jsem již zefektivněním radnice a automatizací činností ušetřil přes 3,7 milionu korun, tedy skoro celý můj plat za čtyřleté funkční období, takže pan Homola může být ujištěn, že jsem se občanům vyplatil. Mou nedávnou práci na poli zlepšování výuky angličtiny v našich školách, pročež jsem sehnal pedagogy z USA, najdete také v médiích, např. [zde](https://www.blesk.cz/clanek/regiony-praha-praha-zpravy/657785/vyuka-v-dobe-koronaviru-deti-uci-pres-monitor-profesionalka-z-harvardu-praha-3-zkousi-novy-projekt.html).

Článek pana Homoly nese typický politický rukopis žižkovské ODS, s níž lidovci společně kandidovali. Oceňuji alespoň, že ODS je dost chytrá na to, že než aby mě kritizoval neúspěšný prodejce bot, který vždy parazitoval na státním, tak raději poprosili lidovce, aby udělali špinavou práci za ně. On samozřejmě není problém se mi ozvat a získat si informace. Sám pan lidovec Homola mě v článku označuje za velmi sdílného politika, protože zřejmě ví, že vždy ochotně informace dodám (možná někdy až příliš ochotně). Nestalo se tak, zjevně byl cíl jiný než pracovat s fakty. Zaráží mě také to, že si zástupci Kauzy 3 nezjistí všechna fakta a neověří žurnalistickou kvalitu materiálu, než začnou pomocí svého plátku šířit fake news. Minimálně by mělo být jasně uvedeno, že útok pana Homoly na mě je názorový článek konkurenční politické strany.

Štěpán Štrébl

- - -
