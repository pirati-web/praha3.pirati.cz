---
date: 2021-03-15
category: blog
layout: post
title: Pirátský místostarosta naprogramoval aplikaci, která Praze 3 ušetří půl milionu ročně 
author: Michal Gill
image: posts/sourcecode.jpg
---

*Praha, 15. března 2021 – *Místostarosta Prahy 3 Štěpán Štrébl si všiml, že městská část každý měsíc platí externímu dodavateli téměř padesát tisíc korun, aby zjistila, kolik každému z téměř tří set zaměstnanců naúčtovat za nadstandardní používání služebního telefonu. Zatímco úřad dva roky trval na tom, že službu potřebuje nadále kupovat, nebo musí na rozúčtování najmout nového zaměstnance na plný úvazek, Štrébl problém nakonec vyřešil sám vlastní aplikací. Městská část ve výsledku uspoří přes půl milionu korun za rok. Zdrojový kód zveřejnila, takže jej mohou zdarma převzít i další obce. 

Praha 3 utratí za mobilní telefony každý měsíc zhruba osmdesát tisíc korun. Aby úřad zjistil, kolik komu strhnout z platu za roaming nebo třeba dárcovské sms, vydával měsíčně navíc ještě skoro padesát tisíc, tedy víc jak polovinu faktury za telefony. Dohromady však zaměstnancům bylo každý měsíc strženo jen něco okolo tří tisíc. Bylo evidentní, že se taková služba nevyplatí. Po dvou letech diskuzí s úřadem o automatizaci tohoto procesu nakonec místostarosta nevydržel a pustil se do díla sám. Od dubna tak městská část začne šetřit. 

*„Úřad mi dva roky tvrdil, že to nejde a bude muset najmout nového zaměstnance na plný úvazek, takže se nic neušetří. Chtěl jsem dokázat, že to jde,“* uvádí autor aplikace Štěpán Štrébl (Piráti), který tak ilustruje problém, s nímž se politici často na úřadech setkávají. 

Městská část kód posléze předala spolku Otevřená města, který zajistil jeho kontrolu a dodatečné úpravy v souladu s nejlepší praxí a zveřejnil jej ve svobodné licenci. Na základě usnesení zastupitelstva z roku 2019 Praha 3 zveřejňuje zdrojové kódy veškerých aplikací vytvořených v její režii, takže nehrozí závislost na jednom dodavateli a kódy může využít či dále upravit kdokoli. 

**Odkaz na repozitář se zveřejněným zdrojovým kódem:** [https://gitlab.com/otevrenamesta/praha3/vyuctovani-vodafone](https://gitlab.com/otevrenamesta/praha3/vyuctovani-vodafone)


