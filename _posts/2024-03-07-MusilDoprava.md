---
date: 2024-03-07
category: blog
layout: post
title: Praha patří nám všem a všechny formy dopravy v ní musí být vzájemně vyvážené
author: Pavel Musil
image: musilpavel.jpg
---

Dnes bych se rád věnoval tématu dopravy, na které má MČ Praha 3 omezený vliv, ale máme alespoň možnost působit na Magistrát, aby se věci hýbaly správným směrem. Aktuálně rezonují tři témata:

1. zdražení ročního kuponu na MHD,
2. (ne)zdražení parkovného v ulicích,
3. zvýšení poplatku za odtah.

Z řad magistrátního klubu SPOLU zaznívají návrhy na zdražení ročních kuponů, jde o krok, který Piráti nepodporují, protože cenově dostupná MHD je pro Prahu nutností a rozumná cena je motivací nechat auta alespoň při cestách po městě doma.

Jako Piráti vyžadujeme alespoň provázání s navýšením ceny parkovného. Současné roční parkovné ve výši 1200 Kč je výsměchem těm, kdo preferují MHD a pomáhají tak přetížené dopravě ve městě, ale platí přitom násobně víc, než majitelé aut. Se zdražením dlouhodobého jízdného bych souhlasil tehdy, pokud cenu ročního parkovného zvýšíme nad cenu ročního kuponu za MHD. Parkovat na ulici za 3,30 Kč/den je zcela neodpovídající reálné ekonomické hodnotě.

Ohledně ročních kuponů se nabízí zvážit dopad na různé sociální skupiny cestujících a umožnit jejich nákup “ve splátkách” či formou průběžného předplatného. Už dnešních 3650 Kč/rok je jako jednorázový výdaj pro mnoho lidí nad jejich možnosti.

Pokud jde o poplatek za odtah, mělo by dojít k jeho zvýšení na úroveň reálných nákladů. Není důvod, aby většinu ceny odtahu za 5000 Kč platila samospráva z daní svých občanů v rámci úlevy těm, kteří odtah zavinili. Stejně tak musí být vyvážený podíl na reálných nákladech, které jsou spojeny s každým druhem dopravy.

*Tento příspěvek naleznete také v březnových radničních novinách.*


