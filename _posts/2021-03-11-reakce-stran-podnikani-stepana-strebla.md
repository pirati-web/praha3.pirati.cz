---
date: 2021-03-11
category: blog
layout: post
title: Reakce na informace ohledně firmy prodávající ochranné prostředky, kde jsem většinovým vlastníkem.
author: Štěpán Štrébl
image: posts/stepan.jpg
---

Všechny zakázky od státních subjektů (až na pár drobných výjimek v desítkách tisíc korun), které má firma vyhrála, **byly soutěženy otevřeným výběrovým řízením 100% na cenu**. To je mechanismus, který nejde nijak obejít ani ovlivnit. Jelikož jde o zcela standardizované produkty, nelze v žádném případě tvrdit, že by můj politický vliv mohl hrát v takových zakázkách roli.

Uvědomuji si, že jsem i veřejně činnou osobou. Máme proto nastavena taková pravidla, abych se vyhnul jakémukoli střetu zájmů. Firma například neprodává subjektům kontrolovaným Prahou. Pouze jedna [zakázka](https://smlouvy.gov.cz/smlouva/13050176?backlink=4c6ks) pro Městskou policii Praha mi unikla. Šlo však opět o otevřené výběrové řízení soutěžené 100% na cenu. V každém případě mě tento případ mrzí. Podobné aktivity se snažím maximálně hlídat a omezovat je. Preventivně omezujeme prodej všude, kde jsou Piráti u moci tak, abychom podobným nařčením maximálně předcházeli. Společnost nadále dodává pouze tam, kde dodávala již před krajskými volbami, tedy pouze do Jihomoravského kraje, případně tam, kde Piráti nesedí v radě kraje.

Zdůrazňuji, že toto jsou preventivní opatření. Jsem řadovým členem Pirátů, nezastávám žádnou stranickou funkci. Praze, kde mám nějaký vliv, vůbec firma nedodává a do výběrových řízení se ani nehlásí. **Nemám žádný vliv na rozhodování našich odběratelů ani na tvorbu vládních opatření, která poptávku způsobují.** Jsme opatrní i s ohledem na to, že ochranné prostředky díky pochybným firmám a netransparentním státním zakázkám v době prvního nouzového stavu loni na jaře získaly špatnou pověst. Naše produkty však mají všechny správné certifikáty a splňují přísné evropské normy, na rozdíl od jiných, které začaly trh zaplavovat po vypuknutí pandemie.

Závěrem doplním, že ve firmě aktivně nepůsobím s ohledem na výkon uvolněné funkce na Praze 3, kde mám na starosti školství. Vlastnictví firmy politikem pak není ničím neobvyklým. V tomto případě jde o poctivé rodinné podnikání. Osobní rozhodnutí působit v komunální politice by nemělo negativně dopadat na další rodinné příslušníky. Současně neštěstí těch, kdo přichází o živobytí a o své blízké, mi pochopitelně také není lhostejné a snažím se v mé veřejné funkci mým spoluobčanům a sousedům pomáhat.

Štěpán Štrébl


