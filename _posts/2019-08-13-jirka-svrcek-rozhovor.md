---
date: 2019-08-13
category: blog
layout: post
title: Jiří Svrček, předseda Komise pro životní prostředí, člen Dotačního výboru a Výboru pro územní rozvoj
author: Michal Gill
image: posts/jiri-svrcek.jpg
---

**Ahoj, zdravím tě. První obligátní otázka: popiš svoje dosavadní politické působení a hlavně to, jak ses dostal k Pirátům.**  
*JS: Ahoj a zdravím naše čtenáře. No k Pirátům jsem se dostal tak, že jsem byl tady na Žižkově nejprve členem Strany zelených, přičemž spolupracovat jsem s nimi začal asi deset let nazpátek. Později vzniklo uskupení Žižkov nejen sobě, což byla koalice  Zelených, Pirátů, Nezávislých a Lidovců. Poté  jsem zhruba před půl druhým rokem začal místním Pirátům pomáhat se životním prostředím. O komunální politiku v Praze se tak zajímám zhruba těch deset let. Následně jsem se v létě 2018 stal členem Pirátů a kandidoval do zastupitelstva Prahy 3, kam jsem se nakonec i dostal.*  
**Pocházíš z Prahy 3, nebo ses přistěhoval odjinud?**  
*JS: Pocházím; narodil jsem se tu a naše rodina tu žije od roku 1894, kdy tu v Seifertově ulici náš pradědeček zakoupil dům, ve které stále bydlíme. Takže naše rodina byla po odtržení Žižkova od Vinohrad mezi tou úplně první žižkovskou „náplavou“. Bydlíme tu tedy nějakých 130 let.*  
**Takže starousedlík. Výborně. A co je tvým civilním povoláním? Co tě živí?**  
*JS: Vystudoval jsem ČZU a povoláním jsem dendrolog a arborista. Specializuji se hlavně na zeleň podél silnic, ve volné krajině, péči o ni a pracuji na managementu maloplošných chráněných území, což je takové to udržování rovnováhy např. mezi sekáním luk nebo kácením stromů a naopak třeba výsadbou nových alejí. Donedávna jsem to ještě dělal tady v Praze pro Magistrát, ale teď už to pro Prahu nedělám, protože by to byl střet zájmů vzhledem k mé politické práci na Praze 3.*  
**Čím si myslíš, že mohou Piráti společnosti prospět, a to nejen v Praze?**  
*JS: Určitě můžeme být hodně zajímavá strana pro progresivní středové voliče, kteří už starým politickým stranám nevěří tu hru na pravo-levé dělení. Přinášíme inovace, novinky, nejsme poznamenaní žádnými korupčními kauzami a právě proto, že si nehrajeme na levici a pravici, tak se na každé téma díváme neideologicky, pouze prizmatem logiky a faktického přínosu pro občany, a nerozhodujeme se podle toho, jak nás má kdokoli zaškatulkované.*  
**Řekni nám na závěr něco o sobě. Rodina, koníčky. Prostě čím trávíš volný čas?**  
*JS: Jsem zapálený fotbalový fanoušek [Viktorie Žižkov; pozn. red.], přes dvacet let jsem aktivní v žižkovských Vodních skautech, kteří tady mají od roku 1999 pod Parukářkou klubovnu. Budujeme a zvelebujeme ji ještě i dnes; je to úžasný areál, kde máme ovce, slepice i včelíny. Co se sportu týče, tak jsem hrál lakros a jezdím na kajaku. Co se těch kajaků týče, tak jsem se právě vrátil z vody v Rakousku, kde jsem byl jako instruktor.*  
**Perfektní. Díky moc za tvůj čas a spoustu informací.**  
*JS: Nemáš za co a přeji čtenářům krásné léto!*  

- - -
