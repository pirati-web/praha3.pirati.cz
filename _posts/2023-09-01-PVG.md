---
date: 2023-09-01
category: blog
layout: post
title: Prague Volleyball Games letos i na Praze 3
author: Jan Bartko
image: pvg.jpg
---

O víkendu 1.-3. září se na antukových kurtech na Pražačce, Meteoru (Libeň) a v Braníku (ul. Za Mlýnem, u Jižní spojky) uskuteční další ročník volejbalového turnaje Prague Volleyball Games. Jedná se o pravidelný mládežnický turnaj, letos hraný ve čtyřech věkových kategoriích (U14, U16, U18, U20) dívek a chlapců. Od COVIDu se navíc akce koná jak koncem léta na antuce, tak i v původní variantě okolo vánočních svátků v halách.

Jde o turnaj s již tradiční mezinárodní účastí a v loňském roce zlato vedle Česka putovalo i do čtyř dalších zemí. „Při antukové variantě turnaje mají tradičně navrch české týmy. Mimo Česka🇨🇿 a Slovenska🇸🇰 se totiž volejbal na antuce prakticky nikde jinde na světě nehraje. Přesto letos dorazilo několik týmů i z Francie🇫🇷 nebo Rakouska🇦🇹,“ říká Michal Gill, místopředseda sportovní komise Prahy 3 a jeden z rozhodčích na turnaji.

U nás na Pražačce je dnes a zítra k vidění turnaj dívek do osmnácti let (odkud pocházejí i přiložené fotografie) a z místních družstev se jej účastní pražské Lvice, Španielka, Orion, Braník či Kometa. „Jsem moc rád, že jsme na Praze 3 schopni provozovat sportovní areály s potenciálem k pořádání těchto větších akcí. Pražačka už letos například hostila mistrovství Evropy žen do 21 let v lakrosu,“ dodává Gill. Přijďte domácím volejbalistkám zafandit i Vy!

Kompletní rozpis turnaje naleznete zde:
https://www.praguevolleyballgames.cz/vysledky


