---
date: 2021-04-29
category: blog
layout: post
title: Po 120 letech možná fotbal na Žižkově skončí. Může za to politikaření ODS a neochota majitele klubu smířit se s pronájmem.
author: Michal Gill
image: posts/viktorkabw.jpg
---

Zastupitelé městské části Praha 3 dnes neschválili dohodu s klubem ohledně rekonstrukce stadionu Viktorie Žižkov. Klíčovou dohodu podpořili pouze Piráti, STAN a TOP 09, což k jejímu schválení nestačilo. Pro dohodu vyjednávanou téměř rok bohužel kromě koaličních Zelených nezvedli ruku především zastupitelé z opozičního uskupení vedeného ODS, a stali se tak pomyslnými hrobníky žižkovského fotbalu. Smlouva o investici měla odblokovat patovou situaci a umožnit zahájení rekonstrukce stadionu v režii fotbalového klubu s příslibem možného prodeje. Obsahovala jasné záruky zachování fotbalu na Žižkově, které Piráti požadovali. 

Opoziční ODS a ANO, ale i koaliční Zelení, odmítli byť i jen možnost jednání o prodeji stadionu, každý zřejmě z jiných pohnutek. Nepřesvědčily je ani záruky, které radnice vyjednala. Vinu na osudu stadionu však kromě těch, kdo nehlasovali pro dohodu s klubem, nese částečně i majitel fotbalového klubu, developer Martin Louda, který trval na tom, že stadion od města koupí a nebyl během ročního vyjednávání ochoten přijmout několik nabídek radnice na dlouhodobý pronájem za symbolickou částku. Bylo přitom zřejmé, že zastupitelstvo se od začátku k prodeji staví zdrženlivě. 

*„Je to šok. Nikdo nečekal, že zastupitelé ODS dohodu nepodpoří a pohřbí žižkovský fotbal. Faktem je, že většina pro prodej stadionu zkrátka v zastupitelstvu neexistuje. Majitel zase není ochoten přistoupit na pronájem. Musíme přijmout tvrdou realitu a dívat se dopředu. Nastal čas začít se zamýšlet nad budoucností stadionu, aby i v dalších letech sloužil veřejnému zájmu,"* dodává radní pro sport František Doseděl (Piráti). 


