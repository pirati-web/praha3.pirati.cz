---
date: 2020-09-16
category: blog
layout: post
title: Nulová empatie opozice k zastupitelům v karanténě
author: Michal Gill
image: posts/hlasovani.jpg
---

Asi jste zaznamenali, že úterní zastupitelstvo Prahy 3 předčasně skončilo poté, co se nepodařilo schválit jeho program. Boj mezi koalicí a opozicí proběhl o to, zda zastupitelům v karanténě umožnit vzdálenou účast na zasedání pomocí videokonference.

Koalice TOP 09/STAN, Pirátů a Zelených předložila návrh, který by to umožnil. Opoziční ANO 2011 a Pro Prahu 3 (ODS,KDU-ČSL, Svobodní), jejichž spolustraníci obdobný návrh podpořili na magistrátu z opozice a na Praze 5 jej dokonce sami předložili z koalice, však přišli s nepřeberným množstvím důvodů, proč to nejde.

Zařazení změny jednacího řádu neprošlo a vzhledem k tomu, že koalice ani opozice neměla dostatek hlasů na schválení čehokoli, neschválili koaliční zastupitelé program, čímž ukončili zasedání, které se v nejbližších týdnech bude konat znovu, včetně dlouho očekávaných bodů, jako je např. privatizace obecních bytů na ulici Ondříčkově.

Níže přinášíme ty nejlepší opoziční hlášky, které včera zazněly jako odůvodnění toho, proč vzdálenou účast zastupitelům v karanténě nepovolit:

**Tomáš Kalivoda (ODS,KDU-ČSL, Svobodní):** „Je to závažná záležitost, která ovlivňuje práva každého, kdo tady byl zvolený a může pracovat.“

**Lucie Bogdanová (ODS,KDU-ČSL, Svobodní):** „Máte vedoucí funkce, za to berete nějaké peníze, a prostě s tím je bohužel spojeno nějaké někdy to riziko. A vy byste ho měli nést.“

**Tomáš Sunegha (ODS,KDU-ČSL, Svobodní):** „Je mi známo, že neprověřené periferní zařízení může vyvolat velký chaos v síti.“

**Tomáš Sunegha (ODS,KDU-ČSL, Svobodní):** „Tím, co nyní prosazujete, bráníte účasti veřejnosti na veřejné kontrole jednání zastupitelstva. 70% komunikace mezi lidmi je komunikace nonverbální, a to ten způsob, který vy tady navrhujete [videokonference], neumožňuje.“

**Lucie Bogdanová (ODS,KDU-ČSL, Svobodní):** „Ti zástupci, kteří vykonávají placenou funkci na městské části, jestli teda vlastně mají e-neschopenku?“

**Tomáš Sunegha (ODS,KDU-ČSL, Svobodní):** „Pokud mě [koronavirus] postihne, tak budu diskriminován, protože nezvládám práci s počítačem tak, abych se kamkoli připojil.“

**David Tacl (ANO 2011):** „Za sebe mohu potvrdit, že budu hlasovat proti. To, že si podobný mechanismus schválil magistrát, tak to samozřejmě není samospásné.“

**Alexander Bellu (ODS,KDU-ČSL, Svobodní):** „Já nevím, pod jakými léčivy je pan Vronský doma. Já netuším, jaké medikamenty má a jestli vůbec je schopen vykonávat funkci dneska nebo ne.“

A na závěr místostarosta **Štěpán Štrébl (Piráti)** velmi trefně v reakci na pana Bellu: „Já jenom chci upozornit, že u pana Bellu taky nevíme, jestli něco nebere, nebo jestli není pod vlivem nějakých drog. Ta osobní přítomnost nám to nijak nepomáhá zjistit.“

Za Piráty celé včerejší chování opozice považujeme za neomluvitelné. Bránit zastupitelům, kteří jsou nemocní či v nařízené karanténě, ve výkonu jejich ústavního práva zastupovat své voliče, navíc ve 21. století, které vzdálenou účast hravě umožňuje, máme za nelidské.

Omlouváme se všem občanům, kteří včera marně čekali na projednání pro ně důležitých bodů, ale vzhledem k tomu, že opozice na Praze 3 zásadně hlasuje proti každému koaličnímu návrhu, neexistovala možnost, jak cokoli odhlasovat. Budeme to muset zkusit příště; snad to bude brzy.

Máte-li na to nervy, dvouhodinový záznam ze včerejšího zastupitelstva naleznete na [YouTube](https://www.youtube.com/watch?v=rutjtrna5rE&t).


