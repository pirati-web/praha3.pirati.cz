---
date: 2021-06-22
category: blog
layout: post
title: Na Havlíčkově náměstí Praha 3 opět zřídí základní školu 
author: Michal Gill
image: posts/havlicak.jpg
---

Zastupitelstvo Prahy 3 schválilo obnovení základní školy v budově na Havlíčkově náměstí. Rada tak odčinila krok předchozí radnice, která po prohraných volbách v roce 2018 a ani ne týden před koncem ve funkci radních vyhlásila veřejnou zakázku na přestavbu školy na budovu úřadu za čtvrt miliardy. Piráti tehdy tento krok kritizovali. 

*„Zastupitelstvo dnes uzavřelo dlouhý proces, kdy se zvažovalo, jak s budovou naložit. Jakkoli je praktické mít budovy úřadu pohromadě, školy potřebujeme víc. Demografie Prahy 3 napovídá, že školy nám budou chybět. Pro zlepšování kvality výuky se navíc dlouhodobě zvyšují nároky na prostor,“* uvádí místostarosta Prahy 3 Štěpán Štrébl (Piráti). Nyní je jasné, že budova, která je vyjma covidového centra nyní prázdná, dostane nový život. Již od výstavby v 19. století v ní působila škola a bude tomu tak i nadále. 

Součástí nové školy bude jednak rekonstruovaný objekt budovy bývalé školy na Havlíčkově náměstí č. p. 10, tak i novostavba na sousední parcele Chlumova č. p. 8, kde by mohla vzniknout například školní jídelna, tělocvična nebo služební byty v závislosti na zvolené variantě rekonstrukce. Radnice bude vybírat z několika variant realizace. *„Rekonstrukce památkově chráněné budovy bude úkolem příští radnice. Odhady nákladů se pohybují okolo dvou set milionů korun. Na rozdíl od úřadu však Praha 3 nebude muset hradit vše z vlastní kapsy, protože magistrát výstavby školských zařízení zpravidla kofinancuje,“* dodává Štrébl. 


