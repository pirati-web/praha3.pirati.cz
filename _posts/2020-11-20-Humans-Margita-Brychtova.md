---
date: 2020-11-20
category: blog
layout: post
title: Piráti z Trojky - Margita Brychtová, zastupitelka, členka sociální a bytové komise
author: Margita Brychtová
image: posts/MargitaCOVID.jpg
---

Ještě tři roky nazpátek bych nevěřila, že budu dělat politiku. Tehdy jsem ji stále brala jako jeden veliký bordel, kam lidi chodí, aby si mohli něco nakrást. Pak mi ale táta ukázal, že je tu parta mladých lidí, kteří to mají úplně jinak, a aniž bych se nadála, najednou zakládám s dalšími nadšenci místní sdružení Pirátů na Trojce.  

Na Pirátech mě od první chvíle bavilo, že cokoliv dělají, dělají, jak se říká, odspodu. Díky tomu se tu může prosadit úplně každý. Záleží jen na tom, co umí a kolik času může společnému úsilí věnovat. Já jsem máma dvou dětí, zdravotní sestra (původně porodní asistentka) a pár let jsem věnovala studiu sociální komunikace. Takže moje cesta vedla po zvolení do zastupitelstva do bytové a do sociální komise.

S bytovou politikou se pojí spousta problémů. Proto mě těší, že tady je můžu aktivně řešit. Například jsme začali přemisťovat rodiny s malými dětmi z ubytoven do důstojných bytů, protože ze zkušeností víme, že bez stabilního rodinného zázemí je jen krátká cesta na ulici. Ostatně, i bezdomovectví se dá řešit podobnou cestou, jen je potřeba lidem bez domova kromě bydlení pomoct vrátit motivaci, kterou jim možná život dávno sebral. 

No a pak je tu téma AirBnB, které postupně ukazuje svoji odvrácenou tvář. V posledním roce se na nás obracely desítky lidí v pokročilém věku, klidně sedmdesát nebo osmdesát let, kterým majitel domu vypověděl smlouvu, aby mohl byt nabízet na krátkodobé pronájmy. V tu chvíli jsem se cítila úplně bezmocná. Mohla jsem pomoct několika z nich, ale zdaleka ne všem. Když pak přišel COVID-19, sice se tenhle problém na chvíli vyřešil, ale v budoucnu se určitě vrátí a je potřeba vymyslet, jak to udělat, aby Praha 3 byla i nadále místem, kde lidé skutečně žijí, a nebyla jen jedním velikým hotelem.  

A když jsme u té pandemie – jako odběrová sestra mám možnost ji prožívat z obou stran. Proto vás prosím, nenechte se otrávit naší vládou a dodržujte opatření. Nejdřív se musíme ve zdraví vypořádat s bacilem, a potom můžeme vládu společně vyměnit!


