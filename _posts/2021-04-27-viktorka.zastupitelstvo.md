---
date: 2021-04-27
category: blog
layout: post
title: Kvůli plánu rekonstrukce stadionu FK Viktoria Žižkov zastupitelé přerušili jednání; vypadá to nadějně, věří Piráti 
author: Michal Gill
image: posts/viktoria_logo.png
---

**Zastupitelé městské části Praha 3 dnes probírali plán rekonstrukce stadionu Viktorie Žižkov. Pokud smlouva o investici projde, mohla by rekonstrukce v režii fotbalového klubu začít prakticky okamžitě. Opoziční zastupitelé nicméně požádali o přerušení zastupitelstva, aby se s dokumentem mohli blíže seznámit. Zastupitelstvo bude pokračovat ve čtvrtek 29. dubna od 18:00 hodin v hotelu Olšanka.**

FK Viktoria Žižkov chce od městské části převzít jak organizaci rekonstrukce stadionu, tak proces získání ligové licence. Poslední verze smlouvy, na které je většinová shoda na radnici i na fotbalovém klubu, získala podobu teprve těsně před zahájením jednání zastupitelstva. Zatím však schválena nebyla. Opozice přišla s oprávněným požadavkem na odklad rozhodnutí, aby se s textem smlouvy mohla patřičně seznámit. Kompromisem napříč politickými kluby bylo rozhodnuto o přerušení zastupitelstva do čtvrtka, a to hlavně proto, že Fotbalová asociace potřebuje rozhodnutí do pátku. 

*„Požadavek opozice na dostatek času k nastudování všech dokumentů je zcela oprávněný. Děkuji koaličním i opozičním zastupitelům, že jsme došli k tomuto kompromisu; na svolání mimořádného zastupitelstva by totiž byl třeba týden, který nemáme. Kompromis s přerušením zastupitelstva beru jako dobré znamení a věřím, že smlouvu o investici v současném znění opozice podpoří. A snad v této věci budeme i nadále postupovat konsenzuálně,“* říká František Doseděl, radní Prahy 3 pro sport (Piráti). 


