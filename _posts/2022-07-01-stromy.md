---
date: 2022-07-01
category: blog
layout: post
title: Vracíme stromy do ulic a o trávníky pečujeme zodpovědně
author: Michal Gill
image: svrc1.jpg
---

Poslední čtyři roky byly v oblasti životního prostředí na Trojce opravdu divoká jízda. Stihlo se toho hodně a hotové projekty máme připraveny na roky dopředu.

Jedno za druhým obnovujeme náměstí. Kostnické je už hotové, Žižkovo se rekonstruuje právě teď a celá řada dalších projektů je připravena, od těch menších, jako je Tachovské, po to největší, kterým je Jiřího z Poděbrad. *„Když jde o projekty veřejných prostranství, je to snad ještě citlivější téma, než stavba nějaké budovy. Každý občan má na věc názor a je zapotřebí, abychom si jej vyslechli. Není možné plánovat lidem prostředí pro jejich život od zeleného stolu,“* říká Jiří Svrček, předseda komise životního prostředí.

Zeleně na Trojce rozhodně není nadbytek. Musíme se tak pořádně starat o tu, kterou máme. Zavedli jsme proto šetrné sekání trávníků, které je chrání před suchem a pomáhá zachovat biodiverzitu v území. Stejně přistupujeme i k plochám, které nám jsou k dispozici nově, jako je park Kapslovna. *„Žijí zde chráněné druhy, jejichž zájem musíme skloubit se zájmem veřejným, tedy lidí, kteří budou nový park využívat. Prostě je vždy třeba hledat tu příslovečnou zlatou střední cestu,“* dodává Jirka.

Nezapomínáme ale ani na to, že naše městská část není úplně vhodná k pohybu pěšky. Obzvláště v létě je pohyb po některých rozpálených ulicích utrpením. Ti z Vás, kdo bydlíte třeba na Seifertově ulici jistě souhlasíte. Do ulic je proto nutně třeba dostat více stromů, které ji zásadně ochladí. Do ulice jsme za čtyři roky vysadili 138 stromů, což vzhledem k hustotě pražských inženýrských sítí není vůbec málo. Dalších 172 stromů jsme pak dosadili do parků. Stromy jsou zelenými plícemi každého města a v ulicích musí mít své místo, i kdyby to občas bylo na úkor parkovacího místo. Na rozdíl od něj totiž stromy slouží všem.


