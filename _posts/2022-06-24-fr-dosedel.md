---
date: 2022-06-24
category: blog
layout: post
title: Seznamte se - Představujeme Vám kandidáta číslo 3 Františka Doseděla
author: Michal Gill
image: 1fran.jpg
---

František je neuvolněným radním pro sport, tělovýchovu a dotační politiku. Profesí je František advokátem a v Praze žije od roku 2006, kdy sem přišel z podhůří Jizerských hor za studiem na Univerzitě Karlově. K místní politice se ale dostal až o něco později, když si pronajal byt na náměstí Jiřího z Poděbrad a začal poukazovat na nesrovnalosti v hospodaření radnice. A tak se nakonec přidal k Pirátům a pracuje na tom, aby byla Trojka lepším místem k žití.

A co se Františkovi povedlo prosadit a změnit za poslední 4 roky?

*„Největší pokrok se nám na Trojce podařil udělat v dotační politice. Nově je přidělování dotací zcela transparentní, každý žadatel si může předem dohledat jasná pravidla a všechny uzavřené smlouvy o přidělených dotacích jsou následně zveřejněny. K tomuto účelu vytvořila Trojka v Česku zcela unikátní dotační software, který funguje na systému „open source“ a mohou ho tak díky Pirátům používat jakékoliv jiné městské části a města (mj. třeba Praha 14).*

*Nástroj vznikl ve spolupráci se spolkem Otevřená města a umožňuje podání žádosti o dotaci z domova, od elektronického podání až po vyúčtování. Dále se nám povedlo zachránit fotbalový stadion Viktorky Žižkov. Po dvouletých jednáních se podařilo prosadit, že stadion zůstane ve vlastnictví Prahy 3 dál se na něm bude hrát fotbal tak, jako v předchozích desetiletích. Radnice stadion na následujících 30 let pronajala fotbalovému klubu Viktoria Žižkov za symbolickou korunu s tím, že se klub bude finančně podílet na rozsáhlé rekonstrukci stadionu, která je kvůli nevyhovujícímu technickému stavu nevyhnutelná,“* uvádí František.

A na co by se František rád zaměřil v následujících letech?

*„Rád bych pokračoval v opravách sportovních areálů a více je zpřístupnil pro veřejnost. Sportovní a rekreační centrum Pražačka (SARAP) by se mohlo podařit zrekonstruovat právě v příštích 4 letech,“* popisuje své hlavní cíle František.

Více se o Františkovi dozvíte na [jeho stránce](https://praha3.pirati.cz/lide/frantisek-dosedel/).

Všechny naše kandidáty do komunálních voleb pak naleznete [zde](https://praha3.pirati.cz/volby2022/).

- - -
