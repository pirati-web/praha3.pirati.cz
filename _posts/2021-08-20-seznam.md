---
date: 2021-08-20
category: blog
layout: post
title: Piráti Praha 3 potvrzují informace obsažené v reportáži Seznam Zprávy ohledně zakázky na stavební úpravy a zateplení bytových domů v Ondříčkově ulici
author: Michal Polák
image: seznam-zpravy.png
---

Naši piratští zástupci získali dokumenty od whistleblowera, které naznačují, že ze strany zhotovitele mohlo docházet k fiktivní fakturaci úkonů, které během zakázky nebyly realizovány. S podklady jsme seznámili i vedení radnice a starosta Jiří Ptáček (TOP 09) v této věci učinil podání na Státní zastupitelství, což Piráti plně podporují.

Je nutné zdůraznit, že zakázka na zateplení bytového komplexu v Ondříčkově ulici byla naší koalicí zděděna. Netransparentní rámcová smlouva na rekonstrukce více objektů a tato konkrétní smlouva na jeden z nich byla připravována v minulém volebním období v době starostování Vladislavy Hujové (TOP 09) a Alexandra Bellu (ODS). Zda byl v případě této rekonstrukce porušen zákon musí zhodnotit policie.

Koalice Pirátů, TOP 09 a Zelených po volbách zrušila dvě podezřelé zakázky - rekonstrukci bytového domu v Blahoslavově a také přestavbu budovy školy na úřad na Havlíčkově náměstí, které poslední den ve funkci schválil starosta Bellu. 

Takto velké stavební zakázky už neřešíme netransparentní rámcovou smlouvou, ale užším dvoukolovým zadávacím řízením, do kterého se může přihlásit kdokoli s potřebnou kvalifikací. To, že se veřejné zakázky soutěží v Praze 3 opravdu transparentně, dokládá také hodnocení v K indexu od neziskové organizace Hlídač státu. Praha 3 získala známku A, což ji řadí k vůbec nejlepším zadavatelům, které byly Hlídačem státu hodnoceny.

- - -
