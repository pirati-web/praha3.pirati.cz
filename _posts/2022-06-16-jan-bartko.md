---
date: 2022-06-16
category: blog
layout: post
title: Seznamte se - Jan Bartko je dvojkou naší kandidátky na Praze 3
author: Michal Gill
image: 1jan.jpg
---

Jan je v současnosti radním pro životní prostředí, IT a privatizaci na Praze 3 a také předsedá Finančnímu výboru. Dříve pracoval jako finanční analytik mezinárodních trhů s cennými papíry. Pochází z Ostravy, ale už deset let žije na Žižkově. Do Prahy přišel, jako spousta dalších mladých lidí ze všech koutů Česka, kvůli studiu na univerzitě. A neopakovatelné genius loci Žižkova si zamiloval, jelikož Trojka zůstává i přes všechny proměny v hloubi duše pořád ta autentická, rebelská *„Republika Žižkov“*.

*„Co se nám povedlo změnit v oblasti životního prostředí a co bych ještě rád změnil?*

*Začali jsme obnovovat stromořadí v ulicích, naposled v Jilmové a Za Žižkovskou vozovnou, a obnovovat dětská hřiště a náměstí, třeba park U Kněžské louky a Žižkovo náměstí. Přestože Praha 3 má už nyní poměrně hodně zeleně, byl bych rád, kdyby se do budoucna podařilo vysadit více stromořadí přímo v ulicích - zejména na Žižkově, který je v létě často jednou velkou výhní. To je úkol, který má i další pozitiva - při výsadbě stromořadí v ulicích můžeme obnovit povrch chodníků, zachytávat vodu, ale třeba také zlepšit bezpečnost pro chodce na křižovatkách. Myslíme ale i na řidiče aut. Na Vinohradské ulici rekonstruujeme parkovací dům, aby parkovací místa v ulicích bylo čím nahradit.* 

*Co bych chtěl dělat jako radní další 4 roky?*

*Rád bych se zaměřil na větší participaci občanů při rozhodování, jak naložit s penězi určenými na investice do veřejného prostoru. Vrátíme a přepracujeme participační rozpočet, aby občané mohli spolurozhodovat o tom, kam mají být jejich peníze investovány. Také bych rád zavedl pilotní projekt občanských shromáždění. Tento nástroj je na západě zcela běžný, ale v ČR úplně chybí. Občané díky němu mohou poskytovat radnici kvalifikovaný názor na témata, která je trápí nebo rozdělují.*

*V neposlední řadě je potřeba dál pracovat na tom, aby byla Trojka připravená na dopady klimatické změny. Musíme dále sázet stromy v ulicích tam, kde je to možné, a připravovat investiční projekty se zelenými střechami, fasádami a dalšími prvky modrozelené infrastruktury. Dalším velkým tématem je pro mě cirkulární ekonomika. Radnice má stále mezery v práci s (nejen) přírodními zdroji. Od minimalizace vyprodukovaného směsného odpadu, přes recyklaci námi vytvořeného stavebního odpadu ideálně přímo na Trojce, až po otevření vlastního reuse centra.“*

Více o Janovi se dozvíte na [jeho stránce](https://praha3.pirati.cz/lide/jan-bartko/).

Všechny naše kandidáty do komunálních voleb pak naleznete [zde](https://praha3.pirati.cz/volby2022/).


