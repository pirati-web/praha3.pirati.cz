---
date: 2021-02-24
category: blog
layout: post
title: Praha 3 dojednává spolupráci s Taiwanem v oblasti vzdělávání, plánuje výuku mandarínské čínštiny a hostování učitelů
author: Michal Gill
image: posts/taiwan.JPG
---

Místostarosta pro školství a zahraniční vztahy Štěpán Štrébl (Piráti) dnes na radnici Prahy 3 přijal pana Liang-Ruey Ke, vedoucího Tchajpejské hospodářské a kulturní kanceláře pro střední Evropu v Praze, a dva další zástupce Taiwanu v ČR. Pracovní schůzka se týkala především navázání kontaktu mezi českými a taiwanskými základními školami, online propojení výuky, výměny zkušeností mezi učiteli a kulturní výměny mezi žáky. Druhou diskutovanou oblastí byl potenciální zájem Prahy 3 zahájit na svém území výuku mandarínské čínštiny a možnost hostování taiwanských učitelů. 

*„Taiwanské školství dlouhodobě dosahuje jedny z nejlepších výsledků v OECD. Věřím také, že získat znalosti čínštiny a čínské kultury je v našem zájmu. Proto bych chtěl takovou spolupráci pro naše školy zprostředkovat. Zároveň mi leží na srdci, aby kulturní a vzdělávací výměna s Čínou byla postavena na společných hodnotách svobody a demokracie,“* uvádí místostarosta Štrébl (Piráti). 

Kontakt zprostředkoval poslanec Jan Lipavský (Piráti) na základě diskuzí s taiwanskou stranou ohledně navazování partnerství v Praze v oblasti vzdělávání. 

Foto: Anežka Hesová, ÚMČ Praha 3


