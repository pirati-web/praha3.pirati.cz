---
date: 2022-02-24
category: blog
layout: post
title: Piráti prosadili zavedení bilingvní česko-anglické výuky na dvou základních školách Prahy 3  
author: Michal Gill
image: brychtova_skoly.png
---

Rada Prahy 3 na svém zasedání 23. února vydala souhlas se spuštěním bilingvní, česko-anglické výuky vybraných předmětů na ZŠ Lupáčova a ZŠ Jiřího z Poděbrad. Začínat se bude od prvních tříd a u obou škol půjde o anglickojazyčnou výuku dvou běžných předmětů. Potřeba už je jen souhlas Ministerstva školství. Půjde-li to dle plánu, začne tento model na obou školách fungovat od září tohoto roku. 

Výuka bude zajišťována kvalifikovanými pedagogy nebo dokonce rodilými mluvčími. *„Cílem je dostat dětem angličtinu ‚pod kůži‘ už od raného věku. Jde o přirozenější způsob navyknutí cizímu jazyku, než umožňuje běžná výuka angličtiny, kterou žáci ale samozřejmě absolvují také,“* říká Margita Brychtová, místostarostka pro školství Prahy 3 (Piráti). Na projektu Praha 3 pracuje více než rok a nyní je konečně připraven ke spuštění. *„Jsou projekty, které dávají smysl na první dobrou; toto je rozhodně jeden z nich a věřím, že zájem rodičů bude takový, že se mi podaří přesvědčit i další ředitele škol, aby tento model zvážili,“* dodává Brychtová. 

Již v koaliční smlouvě současného vedení radnice Prahy 3 se zdejší politická reprezentace zavázala k podniknutí kroků, které by zajistily, že se časem každý deváťák domluví v cizím jazyce. Jde logicky o běh na dlouhou trať a cíle není možno dosáhnout za jediné volební období, ale základy jsou položeny a jazyková výuka je podporována v maximální míře. 


