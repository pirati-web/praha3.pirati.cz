---
date: 2020-05-19
category: blog
layout: post
title: Piráti začali první úředníky nahrazovat robotem. Dotační software Prahy 3 nyní volně k dispozici všem!
author: Štěpán Štrébl, Michal Gill
image: posts/OM.png
---

Praha, 19. května 2020 – Za spolupráce Prahy 3 a spolku Otevřená města byl dnes publikován program na správu dotací. Program po pirátské aktualizaci zautomatizoval práci několika úředníků nezbytných k obsluze systému dotací a zbavil úřad každoroční skříně plné papírů. Úředníci nyní budou moci vykonávat práci, která bude mít smysl a nebudou jen poslíčky papírů. Dojde tedy k zefektivnění pracovních procesů. Publikací kódu ve veřejné licenci je program nově volně k dispozici a mohou jej využít všechna města v ČR. Software umožňuje podání žádosti o dotaci z domova a její elektronické zpracování od podání až po vyúčtování.
 
Praha 3 software převzala jako drahý šlendrián s bezpečnostními zranitelnostmi. Pirátský místostarosta Štěpán Štrébl jej po nástupu na radnici nechal levně opravit, napojit na datové schránky, vylepšit o prvky automatizace a prosadil publikování kódu. Výsledek vedl k automatizaci dvou pracovních míst a zlevnění provozu software o 60%. V celé Praze by program mohl automatizovat kolem třiceti úřednických míst, v celé ČR pak čísla půjdou do stovek.
 
Praha 3 a Otevřená města už registrují řadu zájemců, především z řad pražských městských částí. Protože je software pod svobodnou licencí a není omezen autorskými právy, každý, kdo investuje do rozvoje software, investuje vlastně do svého. Na sklonku roku 2019 zastupitelstvo Prahy 3 odsouhlasilo, že Praha 3 bude veškerý svůj software vyvíjet právě pod svobodnou licencí, bez omezení autorských práv. Nyní již publikovaný kód přenechala radnice do správy spolku Otevřená města.
 
Kompletní přepis celého software a odstranění zásadních bezpečnostních zranitelností stály  pouhých 80 tisíc korun, tedy cenu necelých tří měsíců dosavadního předraženého provozu. Praha 3 nyní plánuje investovat do dalších zlepšení, které povedou k ještě vyšší míře automatizace.
 
„Předchozí vedení radnice nechalo původní program vyvinout za 650 tisíc a naše městská firma jej provozovala za neuvěřitelných 30 tisíc měsíčně. Přitom nic neautomatizoval a lidé stejně žádosti nosili na úřad vytištěné. Původní verze byla navíc tak děravá, že nám Národní úřad pro kybernetickou bezpečnost doporučil program ihned odstavit. Museli jsme program celý kompletně přepsat, ale vyplatilo se to. Alespoň jsme předvedli, že státní IT zakázky nemusí být vždycky předražené a výsledek může stát za to,” uvádí Štěpán Štrébl, místostarosta Prahy 3.


 
Před Piráty:
650 000,- Kč za vývoj + 360 000,- Kč ročně (30 000,- Kč měsíčně jen za provoz programu). Použití pouze jedním uživatelem, a to Prahou 3 (program nešlo poskytovat dál kvůli autorským právům).

Po Pirátech:
80 000,- za kompletní přepis + 110 000,- Kč ročně (cena ročního členství v Otevřených městech, které zahrnuje další výhody). Použití kýmkoli (Piráti odstranili vendor lock-in).

Odkazy:
 
[Stránka projektu dotačního SW na webu Otevřených měst](https://www.otevrenamesta.cz/projekty/dsw)

[Testovací instance dotačního SW na fiktivním městě Springfield](https://dsw2.otevrenamesta.cz/)

[Zdrojový kód dotačního SW k dispozici na GitLabu](https://gitlab.com/otevrenamesta/praha3/dsw2)

- - -
