---
date: 2018-08-23
category: blog
tags: Praha
layout: post
title: Piráti žalují Prahu 1, která jim systematicky odmítá poskytovat informace
author: David Bodeček 
* authorId:     uid nekoho z _people (nepoviné)
image: posts/praha-1-ouroboros.jpg
---

Předvolební boj může mít různé podoby. Na Praze 1 se úřad rozhodl, že bude Pirátům odmítat všechny žádosti o informace. To je samozřejmě v rozporu se zákonem, jak už více než 20krát potvrdil pražský Magistrát. Piráti proto na Prahu 1 podali žalobu.

Piráti již několik měsíců na úřad Prahy 1 podávají žádosti o informace kvůli různým kauzám. Obdržené dokumenty následně zpracovávají, podávají trestní oznámení a podněty na ÚOHS či alespoň upozorňují veřejnost na nekalosti, které se na Praze 1 dějí.

> „Z našich aktivit je zřejmé, že právo na informace nezneužíváme k šikanování úředníků, ale naopak plníme roli hlídacího psa a získané informace dále využíváme ke kritice úřadu či politického vedení Prahy 1. To je přesně smysl práva na informace, které je zakotvené v Listině základních práv a svobod,“ vysvětluje předseda pirátského klubu v pražském zastupitelstvu Adam Zábranský, který má s odepíráním informací ze strany úřadů také zkušenosti.

Praha 1 se ale v dubnu rozhodla k ostudnému a zjevně nezákonnému kroku: začala plošně odmítat všechny žádosti o informace, které podává kandidát Pirátů do místního zastupitelstva David Bodeček i další Piráti. Magistrát následně po odvolání Pirátů všechna tato rozhodnutí zrušil jako nezákonná, ale Praha 1 nadále odmítá informace poskytovat.

> „Záměr úředníků z Prahy 1 je zřejmý. Nechtějí, abychom do voleb získali jakékoliv další informace, jejichž zveřejnění by mohlo poškodit současnou koalici. Úředníci tak porušují zákon ve prospěch konkrétních politických stran, a ještě takto systémovým způsobem. To je naprostá nehoráznost,“ říká pirátský kandidát do zastupitelstva David Bodeček. Bodeček proto podal proti rozhodnutí Prahy 1 správní žalobu.

> „Budeme také požadovat potrestání úředníků, kteří v zájmu koaličních stran porušují zákony. Výkon úřednické funkce musí být nestranný a musí vyvolávat důvěru ve veřejnou správu,“ dodává David Bodeček.


- - -
