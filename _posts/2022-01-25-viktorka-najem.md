---
date: 2022-01-25
category: blog
layout: post
title: Praha 3 odsouhlasila smlouvu o pronájmu fotbalového stadionu FK Viktoria Žižkov 
author: Michal Gill
image: viktorka2.jpg
---

Zastupitelstvo městské části Praha 3 dnes schválilo finální podobu smlouvy o pronájmu fotbalového stadionu v Seifertově ulici. Na příštích třicet let jej tak za symbolickou korunu bude mít v nájmu FK Viktoria Žižkov, který se bude finančně podílet na jeho rekonstrukci. K té přispěje i městská část, která se do něj smlouvou již v letošním roce zavazuje investovat 25 milionů korun. 

Jednání probíhala poslední dva roky. Nejdříve s developerem Martinem Loudou, který fotbalový klub koupil a okamžitě s městskou částí zahájil jednání o prodeji stadionu. Ani po roce na prodej městská část nepřistoupila. Martin Louda tak klub prodal jeho vlastním funkcionářům. Ti pak obratem vstoupili do jednání s městskou částí, tentokrát ovšem o dlouhodobém pronájmu stadionu, tedy variantě, kterou městská část dlouhodobě preferuje. 

*„Rozhodně se na tomto místě sluší poděkovat všem, kdo měli na dotažení smlouvy svůj podíl, od kolegů radních, přes zaměstnance úřadu, vedení fotbalového klubu až po zastupitele, kteří dnes smlouvě dali zelenou. Nutno poznamenat, že to byli v drtivé většině jen zastupitelé koaliční; opozice, z mně nepochopitelných důvodů, hlasovala povětšinou proti; díky ale čestným výjimkám,“* uvádí radní Prahy 3 pro sport František Doseděl (Piráti). *„Zachování fotbalu na místě, kde se hraje po desetiletí, a pro místní občany k místu neodmyslitelně patří, je něco, na co rozhodně můžeme být hrdí,“* dodává Doseděl. 

Představitelé opozice si dnes totiž vedli svou o tom, že se v reálu jedná o prodej stadionu, protože smlouva počítá se zřízením předkupního práva. To ale znamená pouze to, že pokud by se některé budoucí vedení radnice a magistrátu rozhodlo stadion prodat (čemuž ale dnes nelze jakkoli zabránit), musí jej nejprve nabídnout fotbalovému klubu. Lepší záruku, že na místě zůstane fotbal, opravdu mít nelze. A zachování sportu v místě stadionu je jediným cílem současného vedení Prahy 3 i zdejších Pirátů. 

Součástí smlouvy je také podrobný výčet oprav stadionu, které městská část provede ještě v roce 2022. Jedná se zejména o opravy jižní a západní tribuny, demontáž té východní, modernizaci zázemí hráčů, technického zázemí či sociálních zařízení. 


