---
date: 2020-11-02
category: blog
layout: post
title: Na Praze 3 se budou testovat mobilní zelené stěny
author: Michal Gill
image: posts/zelenesteny.jpg
---

Rada MČ Praha 3 schválila spolupráci s Výzkumným ústavem rostlinné výroby, v němž nabízí svá prostranství k umístění zelených stěn za účelem ověření jejich dopadu na kvalitu městského mikroklimatu. V rámci projektu bude potřeba vytipovat vhodná místa k osazení zelených stěn, což bude samozřejmě podléhat i souhlasu památkářů. 

Hlavním cílem projektu je vytvoření modulárního systému mobilních zelených stěn, které půjde aplikovat do různých typů prostředí. Cílem je především zlepšení kvality ovzduší a snížení teploty za využití srážkové vody. Úkolem projektu na Praze 3 bude také zhodnocení celé řady parametrů, od vhodnosti jednotlivých druhů rostlin přes vyčíslení snížení prašnosti či hlučnosti až po zhodnocení poměru cena/výkon. Výzkumný ústav bude nyní na projekt žádat o dotaci z Norských fondů a ze Státního fondu životního prostředí, k čemuž je schválené memorandum nezbytným předpokladem.

*„Jedním z našich cílů je zlepšení ovzduší v Praze a snižování teploty ve městě. Zelené stěny, ať už mobilní či na fasádách, nám po debatách s odborníky na životní prostředí vyšly jako vhodné opatření. Za spolupráci s Výzkumným ústavem rostlinné výroby jsem rád a věřím, že v našich ulicích už brzy uvidíme první příklady dobré praxe,“* říká radní pro životní prostředí Jan Bartko.

Foto: VÚRV


