---
date: 2019-08-22
category: blog
layout: post
title: Představujeme Pirátské zastupitele Prahy 3 – František Doseděl, radní pro sport, volný čas a dotační politiku
author: Michal Gill
image: posts/frantisek-dosedel.jpg
---

**Jak ses dostal k Pirátům a proč sis zvolil právě tuto stranu? Co všechno už máš v jejím rámci za sebou?**  
*FD: Oficiálně jsem se Pirátem stal na začátku roku 2018, ale již předtím jsem byl s Piráty v těsném kontaktu a pomáhal s některými kauzami. Vždy, když jsem narazil na něco, co mi nepřišlo „v souladu s kostelním pořádkem“, sesbíral jsem k tomu materiály, poslal je Pirátům a pak sledoval, co se bude dít. Pro vstup mě asi nejvíc namotivovala kauza farmářských trhů na Jiřáku. V roce 2016 proběhlo výběrové řízení na nového provozovatele, které vyhrála společnost World Production s.r.o. se sídlem v paneláku na Praze 9, založená v roce 2013, která dle svých účetních závěrek nikdy nevyvíjela žádnou aktivitu. Řekl jsem si, že jen poukazovat na problémy nestačí a že je potřeba něco dělat i prakticky, a to prostřednictvím uskupení, které se mi názorově blíží. S ostatními Piráty se jistě neshodnu ve všem, ale je toho dost, aby se na tom dala založit spolupráce.*  
**Z Prahy nepocházíš, že ano? Jaká byla tvoje cesta a proč jsi zakotvil právě na Praze 3?**  
*FD: Narodil jsem se v Českém Těšíně dvěma Moravákům/Ostravákům. Ještě mi nebyl ani rok a přestěhovali jsme se do Liberce; rodiče prostě rozhodli a mě z nějakého důvodu vzali s sebou. V Liberci jsem pak žil do svých 19 let. V tomto období jsem získal pozitivní přístup ke kopcům, vodě (v Liberci buď prší, nebo je to do kopce) a architektuře druhé poloviny 19.  století. Vzhledem k tomu, že jsem chtěl studovat vysokou školu v Praze, tak Praha 3, obzvláště oblast na rozhraní Žižkova a Vinohrad, pro mě byla logickou volbou.*  
**Co je tvým civilním povoláním a co hlavní náplní v rámci zastupitelstva a rady MČ?**  
*FD: Povoláním jsem advokát v zácviku, tedy advokátní koncipient, což se mi přenáší i do věcí, které dělám u Pirátů - jsem členem krajského expertního týmu pro legislativu a veřejnou správu a místopředsedou místního sdružení Praha 3. V rámci MČ Praha 3 jsem byl nedávno zvolen radním s gescemi dotační politika, sport a volný čas.*  
**Čím si myslíš, že Piráti vynikají oproti politické konkurenci? V čem jsou silné stránky této strany?**  
*FD: Jako Piráti podle mě vynikáme tím, že politiku vnímáme jako službu. Proto jsou pro nás důležité hlavně transparentnost a přístup veřejnosti k informacím, protože jsme si netransparentnosti a klacků pod nohama užili míru vrchovatou už jako aktivní občané. Proto nám tolik záleží na digitalizaci, omezování času stráveného chozením po úřadech (obíhat úřady má lejstro, nikoliv občan) a vůbec na snižování byrokracie.*  
**Pokud máš chuť, prozraď nám něco o sobě, svých koníčcích. Jak trávíš volný čas?**  
*FD: S partnerkou spolu žijeme dvanáct let a máme dva malé psy, díky kterým mám o pracovních dnech alespoň nějaký pohyb. Když vyjde čas, tak rád cestuji, čtu si či hraji počítačové nebo deskové hry, jezdím na LARPy nebo zahradničím (rajčata, chilli, melounové stromky, jahody, bylinky...). Ze sportů jsem dělal historický šerm, snažím se hrát Jugger (což je, řekněme, kombinace šermu a amerického fotbalu) a pokud se airsoft počítá za sport, pak i ten.*  


