---
date: 2021-04-15
category: blog
layout: post
title: Praha 3 požaduje pro své žáky PCR testy ze slin
author: Michal Gill
image: posts/skolky.jpg
---

Mimořádně konaná rada Prahy 3 dnes schválila záměr do konce školního roku ve 4 školkách testovat žáky pomocí PCR testů ze slin, a to namísto antigenních testů stěrem z nosu, které nakoupila vláda. Vedení Prahy 3 chce přesvědčit vládu, aby na tuto přesnější a méně invazivní metodu testování začala přispívat a zavedla jej plošně. Zajistit toto testování plošně a dlouhodobě by totiž vyšlo městskou část na až 70 milionů korun ročně, a znamenalo by výrazný zásah do obecního rozpočtu a investičních plánů.

*„PCR testy ze slin jsou přesnější a pro děti snáze akceptovatelné než výtěr z nosu. Navíc by stačilo testovat jednou týdně, což by méně zatěžovalo provoz škol a školek. Městská část však nedokáže zajistit plošné a dlouhodobé testování a bylo by populistické něco takového slibovat. Bohužel vláda zatím na tuto metodu nepřispívá ani korunu,“* uvádí místostarosta pro školství Štěpán Štrébl (Piráti).

Aby testování metodou PCR ze slin bylo finančně dlouhodobě udržitelné, je třeba, aby Ministerstvo zdravotnictví změnilo úhradovou vyhlášku a začalo proplácet alespoň část nákladů. Současně je třeba snížit cenu na jedno dítě na únosnou úroveň. Průměrná cena antigenního testování se pohybuje okolo 150 korun týdně na dítě, zatímco u PCR testů ze slin dnes Praha 3 odhaduje náklady na zhruba 250 až 450 korun na dítě týdně. Tzv. „pooling“ vzorků, tedy testování vícero vzorků najednou, a masivní zapojení škol by však cenu mělo snížit na hodnotu srovnatelnou s testy antigenními.


