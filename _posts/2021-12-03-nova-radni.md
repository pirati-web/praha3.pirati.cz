---
date: 2021-12-03
category: blog
layout: post
title: Praha 3 bude mít novou místostarostku pro školství
author: Michal Gill
image: margitab.jpg
---

Praha 3 si na prosincovém zasedání zastupitelstva zvolí novou místostarostku pro školství a zahraniční vztahy. Stát by se jí měla Margita Brychtová, dosavadní místopředsedkyně Bytové komise zastupitelstva. Ve funkci nahradí odcházejícího místostarostu Štěpána Štrébla.

*“Funkci beru jako prostředek k dosažení cíle, nikoli cíl samotný. Ve funkci jsem dokázal vše, co bylo v mých silách. Věřím, že má nástupkyně na mou agendu úspěšně naváže a budu se snažit jí v tom být maximálně nápomocen,“* uvádí Štěpán Štrébl, odcházející místostarosta Prahy 3 (Piráti). Štěpán Štrébl má v plánu věnovat se více své mladé rodině a novým profesním výzvám. K volbě nové radní dojde na zasedání zastupitelstva 14. prosince. Štrébl se zároveň plánuje vzdát i funkce zastupitele; v té by jej měl vystřídat náhradník z posledních komunálních voleb (2018) Martin Sumerauer.

Margita Brychtová by měla spolu s postem v radě obsadit stejné gesce, které doposud zastával její předchůdce. Těmi jsou oblasti školství a zahraničních vztahů. *„Kolega Štrébl toho ve funkci dokázal hodně; byl nastartován projekt zlepšování angličtiny pomocí příměstských táborů, výuky žáků i učitelů rodilými mluvčími fyzicky i hybridně, založili jsme Montessori školku a nyní připravujeme bilingvních výuku angličtiny na školách. Jako můstek mezi školstvím a zahraničními vztahy pak byly navázány cenné kontakty se zahraničními školami. Ve všech rozběhnutých projektech budu pokračovat a v plánu mám i pár vlastních vylepšení,“* uvádí Margita Brychtová (Piráti). 


