---
date: 2020-12-04
category: blog
layout: post
title: Developer Louda zatím nabízí jen konec fotbalu na Žižkově
author: Michal Gill
image: posts/viktoria_logo.png
---

Vedení FK Viktoria Žižkov a majitel Martin Louda opakovaně odmítají jednat o jakýchkoli jiných variantách dohody, než je ta jejich. Zástupci Pirátů se s vedením klubu a Martinem Loudou sešli k jednání o jejich nabídce na odkup pozemku, která ale negarantuje, že stadion na daném místě zůstane déle než do roku 2025. I na tomto jednání však o jakýchkoli jiných variantách, než je prodej, zástupci Viktorie Žižkov jednat odmítli. Piráti nadále hledají variantu, která by zaručila záchranu stadionu v Seifertově ulici. 

„Současná nabídka pana Loudy neznamená záchranu stadionu, jak lidem tvrdí. Znamená konec fotbalu na Žižkově v roce 2025. Nejvyšší šance na to, že fotbalisté budou mít kde hrát, je, když pozemek zůstane v majetku Prahy. Nechápu, proč pan Louda nepřistoupí na nabídku městské části na dotovaný nájem za korunu, který je nejvýhodnější pro něj i pro budoucnost fotbalu. Pokud chce fotbalu pomoci, pak mi jeho dosavadní postup nedává smysl,“ uvádí místostarosta Štěpán Štrébl (Piráti). 

Martin Louda na jednání s Piráty nevysvětlil, proč odmítá nabídku dlouhodobého pronájmu za korunu a preferuje variantu prodeje, která ho vyjde o desítky či stovky milionů dráž. Městská část pronájem za korunu nabídla, navíc po dohodě s Prahou přislíbila investice ve výši 25 milionů korun. V kombinaci s dotovaným nájmem za korunu by tak do fotbalu plynuly desítky milionů z veřejných peněz. Piráti vnímají zatvrzelé odmítání této varianty jako signál toho, že tu nejde o fotbal, ale o lukrativní pozemek. Pokud by k prodeji mělo dojít, Piráti žádají garance, že stadion na daném místě zůstane dlouhodobě. 

„Chceme, aby na místě zůstal sportovní stadion. Takové garance chybí. Nechceme, aby Praha přišla o pozemek za nevýhodných podmínek a po roce 2025 místo stadionu vyrostl nějaký hotel s wellness jako v případě tréninkového hřiště Sparty. Snažíme se vyjednat lepší podmínky a záruky pro zachování fotbalu,“ uvádí radní pro sport František Doseděl (Piráti). 

Radnice nedávno požádala FK Viktoria Žižkov o souhlas se zveřejněním původně neveřejné nabídky, k čemuž obdržela souhlas. Piráti ji tedy tímto také zveřejňují.

Nabídka klubu [zde](https://github.com/pirati-web/praha3.pirati.cz/blob/master/Dokumenty/Souhrn_indikativn%C3%ADch_podm%C3%ADnek_FKVZ_veden%C3%AD_P3_odeslano_06092020.pdf).


