---
date: 2019-11-09
category: blog
layout: post
title: Říjen na radnici aneb Na čem jsme pracovali
author: Pavel Králíček
image: posts/Radnice.jpg
---
*Co se u nás dělo v říjnu? Jak postupují práce na radnici? Souhrn toho nejdůležitějšího se dozvíte v říjnovém shrnutí.*

** Vracíme kotelny skutečným vlastníkům
Kotelny jsou další příklad hříchu minulosti, který se nám povedlo vyřešit. Mezi lety 2008 až 2013 docházelo při privatizaci bytových domů k oddělení kotelen a zbytku prostor, kdy technologické zařízení kotelen zůstávalo zcela nelogicky ve vlastnictví městské části, i když zbytek domu připadnul společenství vlastníků. Na základě nově vypracované právní analýzy je nyní možné po vzájemné dohodě převést kotelny do majetku společenství vlastníků, je potřeba pouze schválení zastupitelstvem na straně jedné a většinou hlasů SVJ na straně druhé.

** Schválili jsme projekt distribuované solární elektrárny
 

Rada MČ právě schválila projekt vzniku tzv. virtuální elektrárny. Jde o vznik sítě solárních panelů hlavně na střechách našich škol, na kterou budeme od magistrátu žádat několik milionů dotace; v případě úspěchu se bude realizovat už příští rok. Celková cena projektu je asi šest a půl milionu korun, přičemž jako MČ bychom se měli podílet necelými dvěma miliony a zhruba za pět let by se nám investice vrátila.

Naše panely budou využívány pro dodávání energie objektům v místě, kde jsou instalovány, ale budou zároveň připojeny do odběrné sítě a jejich výkon bude MČ refundován v účtu za elektřinu. Jedná se tak o slušný příjem do městské kasy a zároveň nemalý krok směrem k obnovitelným zdrojům energie.

** Od nového roku budou Radniční noviny v novém kabátě
Na konci října proběhla prezentace nové podoby Radničních novin, která začne platit od lednového čísla. Cílem změn je noviny zatraktivnit jak po stránce obsahové, tak vzhledové. 
S tím bude souviset i zmenšení jejich formátu a nástup nové redakce, která bude jako první připravovat prosincové číslo ještě dle staré koncepce. Až v lednu, jako své druhé číslo, připraví Radniční noviny v novém kabátě.

** Pod Parukářkou vznikne nový park
Ve spolupráci s MHMP se radnici povedlo získat zpět 2 ha pozemků pod Parukářkou, které plánujeme proměnit v park Přemysla Pittera. Vzhledem k přítomnosti chráněných druhů bychom rádi zachovali přírodní vzhled lokality a už v nejbližších měsících bude zahájena pravidelná údržba. K ochraně zdejších živočichů (žab, ještěrek a dalších chráněných druhů) by měl být součástí i vodní biotop. Nově získané pozemky by měly sloužit k rozšíření často přetížené klidové zóny na Parukářce, aby občané Prahy 3 měli další prostor na oddych v přírodním prostředí.

Více informací naleznete [ZDE](https://www.praha3.cz/radnicni-noviny/pozemky-pod-parukarkou-budou-slouzit-obyvatelum-prahy-3-n894483.htm).

** Ušetřili jsme dalšího čtvrt milionu ročně
 
Snažíme se digitalizovat, co můžeme, nicméně státní aparát stále funguje spíše papírově. Chceme s tím krůček po krůčku něco dělat - snižovat množství vytištěných papírů, nebo šetřit něčím tak prostým, jako je černobílý tisk místo barevného. Ušetříme tím pokladně čtvrt milionu korun ročně, tedy 1 milion za celé volební období, který můžeme použít na financování skutečně veřejně prospěšných věcí. Papíry na radnici nikomu prospěch nedělají.

** Učíme děti cizinců česky
 
Na základě podnětů ředitelů škol a dat ukazujících rychle se zvyšující podíl žáků cizinců v našich školách inicioval náš místostarosta pro školství Štěpán Štrébl spuštění prvního intenzivního kurzu češtiny pro cizince na Praze 3. Kurz vznikl také především díky nadšení pana ředitele Pavla Ostapa ze ZŠ Chelčického, který centrum jazykové podpory vzal pod křídla své školy a organizačně zajistil. V pondělí 21. října pan místostarosta navštívil právě běžící první turnus tohoto kurzu...

Více informací naleznete [ZDE](https://www.praha3.cz/radnicni-noviny/pozemky-pod-parukarkou-budou-slouzit-obyvatelum-prahy-3-n894483.htm). 

*Úvodní foto: Ondřej Kořínek [CC BY-SA 3.0](https://creativecommons.org/licenses/by-sa/3.0)*

- - -
