---
date: 2022-06-21
category: blog
layout: post
title: Zvýšili jsme kvalitu školství a zlepšili budoucnost pro naše děti
author: Michal Gill
image: marg1.jpg
---

Jednou ze zásadních oblastí, kterou Piráti v posledních čtyřech letech na Praze 3 řídili, je školství. Většinu tohoto času byl místostarostou pro tuto oblast Štěpán Štrébl a ke konci loňského roku po něm tuto štafetu přebrala Margita Brychtová. A co v oblasti školství považujeme za největší úspěchy?

Moderní vzdělávání, které drží krok s požadavky 21. století je naší dlouhodobou vizí v oblasti školství. A na Trojce jsme v této věci udělali velký kus práce. Vznikla první montessori třída na nově otevřené mateřské škole Buková. Zásadně se rozšiřuje výuka angličtiny napříč školami a na některých školách byly zavedeny kurzy s rodilými mluvčími. Zároveň jsme otestovali tandemovou hybridní výuku, kdy je rodilý mluvčí do hodiny připojen vzdáleně, a do budoucna chystáme rozšíření tohoto programu na další školy. A co víc? Všem zájemcům z řad pedagogů i zaměstnanců úřadu poskytujeme zdarma kurzy angličtiny s rodilými mluvčími od úrovně A1 po C1, protože vzdělávání pedagogů je zcela klíčové pro zajištění kvalitního školství.

*„Ve svém každodenním životě všichni vidíme, jak důležitá dnes angličtina je. Moderní svět prakticky odstranil rozhodování, který cizí jazyk se budeme učit jako první, protože angličtina je dnes nezbytností pro každého, kdo chce mít rozhled,“* říká Margita Brychtová, místostarostka pro školství. Od září také otevírají první dvě základní školy, Lupáčova a Jiřího z Poděbrad, bilingvní výuku, zatím částečně od prvních tříd. Část běžných předmětů se tak bude vyučovat i v angličtině.

A hlavně navyšujeme kapacity škol, a to jak neustálým vyjednáváním s developery v oblasti Nákladového nádraží Žižkov, tak rekonstrukcemi stávajících objektů. Připravuje se kompletní rekonstrukce ZŠ Havlíčkovo náměstí, včetně nové přístavby, a na ZŠ Jarov chystáme přístavbu, která z ní udělá plnohodnotnou devítiletou školu. V neposlední řadě se chystá  novostavba MŠ Jeseniova 98 a s dopravním podnikem jsme vyjednali novou školní linku mezi Třebešínem a ZŠ Lobkovicovo náměstí; začíná od září.

A jaká jsou aktuální témata před koncem školního roku? *„Velké množství času nyní náš tým na Odboru školství věnuje práci s ukrajinskými uprchlíky. Do škol jsme jich doposud přijali asi 350, ale zdá se, že se situace stabilizuje a některé rodiny se na Ukrajinu začínají vracet. Přes léto máme každopádně připraveny další adaptační skupiny a od září je zapsáno dalších asi 150 dětí. Pro více už místo bohužel nemáme. Pravidelně ale jednám s kolegou Vítem Šimralem, magistrátním radním pro školství, a vypadá to, že převis žáků bude Praha od září vykrývat jejich přesuny mezi městskými částmi,“* dodává Margita Brychtová, pirátská místostarostka.


