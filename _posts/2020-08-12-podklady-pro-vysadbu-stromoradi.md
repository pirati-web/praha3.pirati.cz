---
date: 2020-08-12
category: blog
layout: post
title: Praha 3 už má podklady, na základě kterých se může pustit do výsadby stromů!
author: Michal Gill
image: posts/inzenyrske_site.png
---

MČ Praha 3 na svém webu zveřejnila podkladovou studii pro výsadbu stromů a stromořadí na svém území. Jedná se o rozsáhlý materiál mapující polohu inženýrských sítí a potenciál pro umístění nové výsadby do místních ulic.

„Poprvé v historii má Praha 3 a náš Odbor ochrany životního prostředí v ruce materiál, který nám umožní vrhnout se do výsadby nových uličních stromořadí. Může se to zdát jako banalita, ale vysadit v Praze v blízkosti zástavby byť jen jediný strom je velice komplikovaná a velice drahá záležitost,“ říká radní pro životní prostředí Jan Bartko.

Nový materiál sestává z průvodní zprávy, tabulky vhodnosti jednotlivých ulic pro novou výsadbu, map inženýrských sítí a konečně detailního rozpracování potenciální výsadby v jednotlivých ulicích. Všechny materiály jsou zveřejněny na webu městské části vedle dalších analýz a studií, které jsou hrazeny z veřejných prostředků. „Jsem rád, že se nám podařilo situaci v našich ulicích zmapovat a můžeme začít vysazovat v trochu větším měřítku. V boji s klimatickou změnou musíme sázet i tam, kde to doposud nebylo možné, např. kvůli nejistému umístění podzemních sítí, kterými jsou naše ulice doslova protkané,“ dodává Bartko.

Primátor Prahy Zdeněk Hřib se zavázal k tomu, že v Praze za čtyři roky vysadí milion stromů. Např. v okrajových částech města s řidší a modernější zástavbou je to ale logicky snazší, než je tomu třeba u Prahy 1, 2 či 3. Ty se svou hustou historickou zástavbou mají jak více důvodů k boji s klimatickou změnou, tak více překážek, které musí zdolat; a to obzvláště teď, v letních měsících, s nesnesitelným horkem.

Kompletní zveřejněnou studii naleznete [zde](https://www.praha3.cz/samosprava/otevrena-data/studie-a-analyzy-zadane-mestskou-casti-praha-3/podkladova-studie-pro-vysadbu-stromu-ve-stromoradi-na-uzemi-mc-praha-3-n909435.htm).


