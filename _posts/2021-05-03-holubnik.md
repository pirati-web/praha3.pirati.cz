---
date: 2021-05-03
category: blog
layout: post
title: Praha 3 a Galerie hlavního města Prahy vyhlašují soutěž na autora návrhu obecního holubníku, vůbec prvního v Praze
author: Michal Gill
image: posts/holubnik.jpg
---

Galerie hlavního města Prahy dnes zveřejnila otevřenou výzvu na autora nového obecního holubníku, který v rámci programu Umění pro město a ve spolupráci s městskou částí Praha 3 vznikne na vrchu Vítkově. Praha 3 chce totiž holubník, který bude zároveň uměním.  

*„Na tomto projektu už pracujeme poměrně dlouho a nyní, kdy se nám podařilo opatřit financování v rámci projektu Umění pro město, už není nač čekat. Prosím všechny o maximální šíření naší výzvy, ať se nám sejde co možná největší množství kreativních řešení,“* říká Jan Bartko, radní Prahy 3 pro životní prostředí. 

Holubník jako nástroj regulace holubí populace nemusí být na první pohled úplně intuitivní, ale jde o léty prověřenou metodu, a to na příkladu celé řady realizací po celém světě, nejčastěji ale v Německu či Nizozemsku. Primárním účelem je pobyt ptáků v holubníku, kde dostávají potravu a hnízdí, a minimum času pak tráví třeba na vaší okenní římse. Holubníky mohou být nejrůznější velikosti; ty největší mají kapacitu pro stovky ptáků. *„Shromažďování holubů na jednom místě nám zároveň dává prostor k regulaci jejich populace, jelikož lze snadno odebírat vajíčka přímo z hnízd. Oproti běžnému plynování jde o mnohem humánnější řešení. Lze také snáze kontrolovat jejich zdravotní stav a předcházet šíření nemocí,“* dodává Bartko. 

Odkaz na otevřenou výzvu [zde](https://umenipromesto.eu/prispevky/53-open-call-holubnik-the-zizkov-dovecote) 

- - -
