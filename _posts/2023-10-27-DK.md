---
date: 2023-10-27
category: blog
layout: post
title: Novinky z Dopravní komise
author: Michal Gill
image: tram26.jpg
---

Tramvajový ostrůvek na Biskupcově se rozšíří i v opačném směru; výrazně se změní okolí tramvajové tratě v Seifertově ulici a možná bude bezpečnější i přecházení před vjezdem do podzemních garáží v OC Flora!

To jsou dobré zprávy z dopravní komise, kde se o efektivnější dopravu, bezpečnější pohyb chodců ale i o celkovou kultivaci veřejného prostoru stará náš zástupce Jaromír Beránek.

“Na rozšíření ostrůvku zastávky Biskupcova máme velmi pozitivní ohlasy, bude proto rozšířen i na zastávce v opačném směru ještě než skončí současné stavební úpravy v ulici Želivského. Poděkování za aktivitu v této věci patří hlavně místostarostovi pro dopravu Ondřej Rut - místostarosta Prahy 3 (Zelení),” komentuje Jaromír.

Proměna tramvajových zastávek tím ale nekončí. V souvislosti s rozsáhlou rekonstrukcí tramvajové tratě v úseku od Hlavního nádraží po Olšanské náměstí se přesune zastávka Viktoria Žižkov ze současného “náměstí Radost” na náměstí Winstona Churchilla, kde lépe obslouží Vysokou školu ekonomickou, kam denně dojíždějí tisíce studentů.

Chodci určitě ocení také vylepšení povrchů u zastávek tramvaje na Olšanském náměstí, přímé přecházení ve směru z náměstí na Parukářku a třeba i úpravu vozovky před vjezdem do podzemních garáží OC Flora. Ten si řidiči často pletou a běžnou silnicí a zapomínají na přednost chodců, pro které je tak procházení nebezpečné a matoucí.


