---
date: 2018-11-15
category: blog
layout: post
title: Končící starosta Prahy 3 Bellu těsně před odchodem z radnice schválil spolu s ODS a ČSSD výdaje za téměř půl miliardy
author: Piráti Praha 3
image: posts/stepan.jpg
---

Praha, 15. listopadu 2018 – **Končící Rada Prahy 3 v čele s Alexanderem Bellu z ODS schválila hlasy ODS a ČSSD dvě veřejné zakázky v hodnotě 440 milionů korun i přesto, že nová rada bude ustavena už 20. listopadu 2018. Končící rada tak zavázala budoucí vedení městské části k téměř půlmiliardových výdajům, což se blíží polovině ročního rozpočtu Prahy 3. Dále ODS a ČSSD schválila řadu dalších kontroverzních materiálů a plánuje jednat ještě 19. listopadu, tedy den před ustavujícím zastupitelstvem. Končící starosta navíc požaduje ještě 10 dní na předání radnice. Starosta Bellu s jeho ODS míří do opozice a ČSSD se na radnici vůbec nedostala.** 

*„Končící rada má zajistit běžný provoz, ne investovat stovky milionů. Máme podezření, že se pan Bellu snaží zavázat si některé aktéry na Praze 3 a zakonzervovat svůj vliv a dědictví na radnici. Anonymní dezinformační kampaň proti Zeleným z tohoto týdne navíc napovídá, že někomu vznikající koalice leží hodně v žaludku a neváhá na její rozbití utratit spoustu peněz. Když ale pozoruji, jak ODS a ČSSD i po volbách těsně před odchodem z radnice utrácí stamiliony, tak se to asi pořád vyplatí,”* komentuje kroky ODS a ČSSD lídr Pirátů a budoucí místostarosta Prahy 3 Štěpán Štrébl.

Rada schválila veřejné zakázky na rekonstrukci kanceláře úřadu za 240 mil. Kč a rekonstrukci obytných domů určených k privatizaci za 198 mil. Kč. Dále pak úpravu koncepce Radničních novin - klíčového periodika, úpravu platů ředitelům některých mateřských a základních škol a odměny ředitelům kulturních zařízení a příspěvkových organizací sociálních služeb.

Končící starosta Bellu dále svolal radu ještě na 19. listopadu, tedy jeden den před ustavujícím zasedáním zastupitelstva, která má jmenovat novou radu složenou z Pirátů, TOP 09 a STAN a Zelených. Vyhlášení ustavujícího zasedání zdržela ještě stížnost na průběh voleb. Pokud by starosta Bellu měl předat radnici až za 10 dní, jak požaduje, k výměně na radnici by došlo 30. listopadu, tedy skoro dva měsíce po řádných volbách.

Na Praze 3 vzniká koalice TOP 09 a STAN, Pirátů a Zelených s 20 hlasy v 35 členném zastupitelstvu. Koalice ODS, KDU-ČSL a Svobodných, v jejímž čele stojí nynější kontroverzní starosta Bellu, míří do opozice. Už na prvním zasedání rady budou Piráti prosazovat okamžité zastavení a přezkoumání podezřelých zakázek a dalších materiálů schválených končící radou bez politické legitimity.

Kontaktní osoba:
Štěpán Štrébl
stepan.strebl@pirati.cz
+420 776 764 422


- - -
