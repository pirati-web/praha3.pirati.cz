---
date: 2020-11-05
category: blog
layout: post
title: Piráti z Trojky - Martin Chour
author: Martin Chour
image: posts/Martinukone.jpg
---

Můj život jedním slovem? Doprava. Vybral jsem si ji jako svůj studijní obor na univerzitě v Pardubicích, podnikám v dálkové dopravě a zároveň zasedám na Praze 3 v Dopravní komisi. Na Žižkově bydleli moji prarodiče, rodiče a teď i já. Proto je pro mě důležité, aby Praha 3 byla místem, kde se všem dobře žije. A k tomu neodmyslitelně patří právě kvalita dopravní infrastruktury a veřejné dopravy.

Moje angažmá na Trojce začalo už na střední škole, několik let před vstupem do politiky, kdy se mi podařilo vyjednat s ROPIDem posílení spojů z Ohrady na Florenc. Následně jsem inicioval petici za nasazení velkokapacitních kloubových autobusů, díky které jsem se potkal se stovkami lidí a poslechl si jejich podněty ke zlepšení každodenní situace. Chodil jsem tehdy dům od domu a dělal si průzkumy veřejného mínění. Byla to pro mě ohromná zkušenost, ale stále mi chyběla možnost věci aktivně měnit.

Právě to mě dovedlo k Pirátům. Našel jsem tu skupinu lidí, která nabízí každému prostor k vyjádření a seberealizaci. Skupinu, které záleží na názorech expertů a která se rozhoduje na základě dat a studií, ne na základě emocí nebo vlastních sobeckých potřeb.

A kde vidím svoji roli v Dopravní komisi v budoucnu? Prahu 3 čeká příliv nových obyvatel a s tím i nové výzvy. Staví se celé nové čtvrti, které bude potřeba dopravně obsloužit, a zároveň je třeba vymyslet způsoby, jak nezahltit stávající ulice. Viděli jsme to teď, kdy se sešlo několik neodkladných rekonstrukcí, že ulice už větší nápor nesnesou.

Moje práce proto bude, společně s kolegy, developery a dotčenými institucemi, hledat způsoby, jak zvýšit kapacitu MHD. Jak zajistit, aby se v ulicích netvořily kolony a aby zvýšená doprava nebrzdila linky autobusů a tramvají. A samozřejmě je tu ještě jedna veliká výzva: metro D.

Věřím ale, že díky datům a odbornému přístupu všechny budoucí výzvy zvládneme!


