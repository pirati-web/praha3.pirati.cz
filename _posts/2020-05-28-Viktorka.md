---
date: 2020-05-28
category: blog
layout: post
title: Quo vadis, Viktorko?
author: Jiří Svrček
image: posts/viktoria_logo2.png
---

Jako celoživotní fanoušek Viktorky cítím potřebu podělit se s vámi o současné limitované možnosti záchrany žižkovského fotbalu: Radnice má shodu, že chceme zachovat stadion pro Viktorku na současném místě. Nutně ale potřebuje injekci desítek milionů, aby dostal ligovou licenci. Praha 3 tyto prostředky nemá, stejně jako pozemky v bezprostředním okolí stadionu, které jsou pro modernizaci nezbytné.

V dalších letech bude potřeba 250—300 mil. na demolici a stavbu stadionu nového. Magistrát třeba vlastní Ďolíček, který vykoupil za 80 mil. a chystá tu rekonstrukci v hodnotě cca 300 mil. Stejně tak vlastní stadion Viktorky, kterou svěřil do správy Praze 3, ale žádný příslib dostatečné magistrátní injekce se nám zatím získat nepodařilo.

Zato majitel klubu, pan Louda, potřebné prostředky má a investovat je chce. Do klubu dává cca 40 mil. ročně a po jeho koupi ve veřejné dražbě uhradil dluhy v řádu desítek milionů korun. Pokud bychom se ale jako radnice Prahy 3 domluvili na prodeji, tak se musí nastavit zcela neprůstřelné podmínky převodu stadionu zpátky na město v případě budoucího nesplnění podmínek rekonstrukce stadionu a jiného využití území. 

Radnice ani magistrát se majetku určitě nehodlá zbavit bez záruky. Bylo by dobré připomenout, že je to právě developerský projekt CTR, kvůli kterému stadion ztratil parkoviště, kanceláře i další nezbytné plochy pro IZS a TV přenosy. Ať už jednání dopadnou jakkoliv, zájmem všech je zachování fotbalu pod vysílačem, jen je potřeba to pojistit do blízké i daleké budoucnosti a toto rozhodnutí se nedá udělat za týden od stolu.
 
Text zastupitele Jiřího Svrčka v červnovém vydání Radničních novin. Celé aktuální číslo naleznete [zde](https://www.praha3.cz/getFile/case:show/id:904969).


