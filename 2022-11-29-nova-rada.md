---
date: 2022-11-29
category: blog
layout: post
title: Praha 3 má nové vedení
author: Michal Gill
image: ZKPiratiPraha3.jpg
---

Zastupitelstvo městské části Praha 3 dnes po dvojím přerušení svého ustavujícího zasedání zvolilo novou radu. Zasedli v ní zástupci TOP 09, STAN, Pirátů, Zelených a Prahy Sobě. Starostou se stal Michal Vronský z TOP 09. Piráti obsadili dvě křesla uvolněných radních. V pětatřicetičlenném zastupitelstvu bude mít koalice většinu 19 hlasů.
 
Všechny zúčastněné subjekty podepsaly koaliční smlouvu krátce před zasedáním Zastupitelstva. Piráti v této koalici drží dvě uvolněné pozice. Tou první je místostarostka pro sociální, zdravotní a prorodinnou oblast, a navíc gesci transparentnosti. Zastávat ji bude lídryně naší kandidátky Nikol Marhounová. Naším druhým radním pak zůstává Jan Bartko, který bude pokračovat v oblastech životního prostředí a privatizace, k nimž mu nově přibyly finance a vedlejší hospodářská činnost (tzn. obecní nebytové prostory).
 
Cílem je pokračovat v dobrých trendech a dobré praxi, které Piráti nastolili ve vedení v minulém období. Praha 3 se stala pražským lídrem v oblasti transparence, vysázela 300 stromů, z toho zhruba polovinu přímo v ulicích, začala revitalizovat parky a hřiště, které už svou dobou slávy dávno prošly. Nyní musí pokračovat v adaptaci na klimatickou změnu a  ještě lépe pracovat s obecním majetkem. „Mým úkolem bude zajistit, aby probíhající krize měla co nejmenší dopad na kvalitu sociálních služeb, provoz komunitních center a organizací, které se starají o občany Prahy 3. Zároveň budu mít na starosti zcela novou gesci, jejíž účelem je zlepšit podmínky na Praze 3 pro rodiny,“ říká nová místostarostka Nikol Marhounová.
 
Zastupitelstvo také obsadilo své výbory. Dosavadní radní pro dotace František Doseděl se stal předsedou Dotačního výboru. Na středečním prvním zasedání Rady MČ by pak měly být obsazeny komise. Novinkou je v tomto volebním období pozice uvolněného předsedy Kontrolního výboru. Do této funkce byla jako lídryně opozice zvolena Iva Vojtková z ODS. Jde o práci na plný úvazek s úkolem udržovat opozici informovanou a dát jí nástroje, které jí umožnit dívat se radnici pod prsty.

- - -
